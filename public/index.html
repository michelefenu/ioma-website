<!DOCTYPE html>
<html>
  <head>
    <title>IOMA.it</title>
    <meta charset="utf-8"/>
    <link rel="stylesheet" type="text/css" href="style.css" />
  </head>
  <body>
    <article>
      <h1>Grazie a tutti</h1>
      <div>
        <p>
          Care amiche, cari amici, gli Italian Online Movie Awards giungono alla
          fase finale di un'avventura iniziata nel lontano 2003, quando l’idea
          di un premio cinematografico assegnato dai cinefili italiani prendeva
          forma sul forum di FilmUp, uno dei siti cinematografici più
          frequentati a quel tempo e punto di riferimento per centinaia di
          appassionati da tutta Italia.
        </p>

        <p>
          Nelle tredici edizioni degli IOMA, sulla lista dei vincitori hanno
          trovato spazio grandi pellicole, alcune delle quali difficilmente
          sarebbero state prese in considerazione senza le incredibili campagne
          di sponsorizzazione portate avanti dagli utenti più audaci della
          community, che sono riusciti a convincere centinaia di giurati a
          recuperare film di grande valore scarsamente distribuiti nei cinema.
        </p>
        <p>
          Da <i>Ferro 3</i> di Kim Ki Duk, premiato nel 2005 come miglior film, fino
          ai premi conferiti a <i>Milk</i>, <i>Drive</i>, <i>La vita di Adele</i>,
          all'immancabile Tarantino e a tanti altri, le nomination e i vincitori
          degli IOMA hanno sempre riflesso mesi di appassionate discussioni e
          sfide all’ultimo voto. In qualche modo quei titoli, a guardarli oggi,
          sono anche espressione delle annate che rappresentano e ci piace
          pensare che <i>Mommy</i> di Xavier Dolan sia la degna conclusione di quella
          lista di vincitori.
        </p>
        <p>
          Tutti i nostri sforzi sono culminati, lo scorso anno, nella
          realizzazione di un vero e proprio sogno impossibile: la proiezione
          dei 10 titoli candidati a miglior film europeo dalla giuria IOMA nel
          contesto di un Festival di Cinema, quello di Catania. Un evento che
          anni addietro avevamo desiderato e mai messo in atto perché le
          circostanze non lo avevano permesso.
        </p>
        <p>
          Abbiamo fortemente creduto in questo progetto ma le risorse umane ed
          economiche purtroppo non ci permettono di dedicargli il tempo e
          l'impegno che meriterebbe. Preferiamo quindi fermarci, nonostante
          avessimo sognato per questo premio un futuro diverso.
        </p>
        <p>
          Prima di salutarci vogliamo ringraziare tutti coloro che ci hanno
          accompagnato in questo fantastico viaggio, in particolare le radio che
          hanno ospitato le nostre serate di premiazione, tutti coloro che ci
          hanno aiutato in prima persona a tener vivo il sito, chi ha
          collaborato all'organizzazione dei nostri eventi e il festival di
          Catania che ci ha ospitati lo scorso anno. Ma il ringraziamento più
          importante va a tutti i giurati e gli utenti del forum, senza i quali
          niente di tutto ciò sarebbe stato immaginabile.
        </p>
        <p>
          Così l'avventura finisce qui, con un po' di malinconia, ma anche con
          la testa piena di bellissimi ricordi, di incontri, di amicizie e
          soprattutto di amore per il cinema. Magari non è un addio, eppure è il
          finale di questa bella storia, che siamo felici di aver condiviso con
          tutti voi.
        </p>
        <p><em>Buon Cinema, <br><b>Lo staff IOMA</b></em> ❤️</p>
      </div>
    </article>
  </body>
</html>
